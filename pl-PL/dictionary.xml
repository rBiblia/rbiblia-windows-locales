<?xml version="1.0" encoding="UTF-8"?>
<dictionary app="rBiblia">
    <term name="Aloes">żywica drzewa Aloexylon agallochon, różnego od naszego "aloesu", "agawy"; z niej sporządzano pachnidła, używane do skrapiania pościeli, odzieży oraz całunów pogrzebowych.</term>
    <term name="Amen">Hebrajskie słowo, które znaczy "na pewno", "z pewnością" lub "niech się tak stanie". W Biblii hebrajskiej słowa amen używa się jako potwierdzenia wypowiedzi drugiej osoby. Niekiedy pojawia się w kontekście liturgicznym jako odpowiedź ludu (Pwt 27,15-26; Ps 106,48), czasami jako uroczysta odpowiedź na wypowiedź innej osoby (1 Kil 1,36; Jr 28,6 [ironiczna odpowiedź]), a czasem jako odpowiedź na słowa Boże (Jr 11,5). Spotykamy także formę podwójną: amen, amen (Lb 5,22; Ne 8,6); por. podwójne "amen, amen" w Ps 41,14. Słowa tego używa się też w formie rzeczownikowej: "Bóg amen" = "Bóg wierny (wierności)" (Iz 65, 16); znaczenie to znajduje odbicie w Nowym Testamencie (Ap3,14). Hebrajskie amen zachowali - w formie potwierdzającej odpowiedzi na modlitwę, czy to własną (Rz 16,27) czy też kogoś innego (1 Kor 14,16) - wcześni chrześcijanie mówiący po grecku. Utrzymuje się to w chrześcijańskiej praktyce liturgicznej. W ewangelijnych mowach Jezusa amen pojawia się często nie jako końcowa odpowiedź, lecz jako wstępne potwierdzenie ważności i powagi tego, co po nim następuje: "Amen (Zaprawdę) powiadam wam (...)" (Mt 5,18). W Ewangelii Janowej amen, które inicjuje często mowę Jezusa, jest podwójne: "Amen, amen (Zaprawdę, zaprawdę) powiadam wam (...)" (J 1,51 i in.). Wstępne amen wskazuje na uroczyste roszczenie osoby mówiącej do autorytetu. Wielu uczonych widzi we wstępnym amen wyraz żywionego przez Jezusa poczucia własnego autorytetu. To początkowe amen nie jest jednak czymś zupełnie nowym w wypowiedziach Jezusa; znamy kilka przykładów jego użycia w ówczesnych źródłach. Być może jednak na fragmenty te wywarł wpływ język wczesnej liturgii chrześcijańskiej.". Konkordancja do BG 1939: "Amen - wierny, pewny, prawdziwy". Zamiast Amen podane jest w Ewangeljach słowo "zaprawdę". Amen znaczy też, niech się stanie, niech tak będzie.</term>
    <term name="Anakici">(Anaka synowie) pierwotni mieszkańcy Palestyny, przed zajęciem jej przez Izraelitów, ST zalicza ich do olbrzymów (Refaitów).</term>
    <term name="Antytyp">odpowiednik realizujący typ biblijny (zob. 1 P 3,21).</term>
    <term name="Araba">wgłębienie pustynne, ciągnące się od Morza Martwego do Akaby nad Zatoką Elanicką. Jest to południowa część olbrzymiego "wąwozu", ciągnącego się od Syrii po Morze Czerwone. Najgłębszym zapadem jest dolina Jordanu.</term>
    <term name="Aram Naharaim">Aram oznacza kraj Aramejczyków, którzy pierwotnie mieszkali na wschód od Mezopotamii, później przenieśli się na zachód w stronę Damaszku. Tworzyli szereg małych państewek, z których największe było A.N., tj.: "Aram położone między dwoma rzekami" - Eufratem i Tygrysem.</term>
    <term name="As">w czasach Jezusa Chrystusa drobna rzymska jednostka monetarna z brązu - 1/16 denara (zob.).</term>
    <term name="Aszdod">(w czasach hellenistycznych: AZOT) - pierwotne miasto Anakitów, a od XII w. przed Chr. było jednym z pięciu miast konfederacji filistyńskiej. W czasach Chrystusa Pana było na wpół greckie.</term>
    <term name="Aszery">pale, pnie, słupy drewniane, nieraz rzeźbione, stawiane przez pierwotnych mieszkańców ziemi Kanaan jako symbole bogini Aszery, czczonej wraz z Baalem.</term>
    <term name="Aszszur">Asyria.</term>
    <term name="Asztarte">imię sławnej bogini, której kult był szeroko rozpowszechniony na całym starożytnym Wschodzie. W greckiej transkrypcji (powszechnie przyjmowanej w Polsce) imię to brzmi Astarte. Oznacza ono semicką boginię płodności, której kult był potępiony w Biblii.</term>
    <term name="Baal">nazwa nadawana w Syrii i Palestynie: 1) początkowo ogólnie bóstwom zapewniającym urodzaj i płodność; 2) z czasem zaś - w niektórych miastach - bogu nieba i wojny. Przeciw kultowi Baala (lub Baalów) ostro występują prorocy ST.</term>
    <term name="Baszan">słynący z doskonałych pastwisk płaskowyż w północnej części Zajordania, dzisiejszy Hauran. Stanowił królestwo Oga, zanim otrzymała go połowa pokolenia Manassesa.</term>
    <term name="Bat">hebrajska miara płynów, równa około 45 litrom (jedna dziesiąta kor - zob.).</term>
    <term name="Belial">(Beliar) - w ST synonim nieprawości, szatan; w NT w brzmieniu Beliar - przeciwnik Chrystusa, Antychryst.</term>
    <term name="Belzebub">(w gr. tekście NT stale: Bee[l]zebul) imię bóstwa Ekronu, przeniesione w NT na władcę złych duchów.</term>
    <term name="Bisior">płótno lniane. W Palestynie droższe od materiałów wełnianych. Z bisioru sporządzano efod (zob.).</term>
    <term name="Błogosławieństwo">w szczególnym (idiomatycznym) znaczeniu oznacza sowity dar materialny.</term>
    <term name="Brama">tworzyła część składową obwarowania miejskiego, ale zarazem była ona dla mieszkańców miejscem zebrań politycznych, załatwiania spraw handlowych, a zwłaszcza sądowych. Stąd "w bramie"= "sądzie".</term>
    <term name="Brat">w języku biblijnym oznacza także kuzyna. W znaczeniu przenośnym: w ST - członek narodu wybranego, w NT - chrześcijanin, członek Kościoła.</term>
    <term name="Celnicy">poborcy cła i podatków na rzecz znienawidzonych w Palestynie Rzymian, słynący z żądzy zysku i nieuczciwości.</term>
    <term name="Cherem">"klątwa", "odłączenie"; zob. Klątwa.</term>
    <term name="Cherub">zapożyczona z języka akkadyjskiego nazwa bóstw drugorzędnych, w Piśmie świętym określa klasę bytów duchowych - aniołów bliskich Boga. Ich wyobrażenia zdobiły przybytek i Arkę Przymierza, przypominając obecność Boga.</term>
    <term name="Chiton">nazwa spodniej szaty, noszonej w krajach o kulturze helleńskiej zarówno przez mężczyzn, jak i kobiety.</term>
    <term name="Chleby pokładne">(hebr. dosł.: "chleby oblicza, stosu, ustawiczne") to forma niekrwawej ofiary z pokarmów, nakazanej przez Prawo Mojżeszowe. Było to 12 placków z mąki niekwaszonej (Kpł 24,5-9), układanych w 2 stosy po 6, na złotym stole (Wj 25,23-28; Lb 4,7) w każdy szabat (zob.) w miejscu świętym Namiotu Spotkania, a potem w świątyni; usuwane po tygodniu spożywali sami kapłani (wyjątkiem był fakt, opisany w 1 Sm 21,2-7). Ofiara ta była symbolem wdzięczności 12 pokoleń Izraela dla Jahwe za chleb powszedni.</term>
    <term name="Chomer, czyli Kor">miara pojemności dla ciał sypkich i płynów, równa około 450 litrom.</term>
    <term name="Ciało">w ST oznacza wszystkie istoty żyjące, tak ludzi, jak i zwierzęta. Dalej oznacza: 1) człowieka jako istotę znikomą i doczesną; 2) u św. Pawła - grzeszny pierwiastek w człowieku, walczący z łaską.</term>
    <term name="Ciało i Krew">semityzm, oznaczający naturę ludzką.</term>
    <term name="Cudzołożyć, Cudzołóstwo">w biblijnym znaczeniu przenośnym = "służyć innym bogom".</term>
    <term name="Czyste, Nieczyste">pojęcie występujące w wielu religiach starożytnych i u ludów pierwotnych. Nieczyste jest to, co plami człowieka zewnętrznie lub wewnętrznie i naraża na niebezpieczeństwo. Nieczystymi są więc ludzie chorzy, np. na trąd, nieczyste są pokarmy, zwierzęta (nieczystość rytualna).</term>
    <term name="Darejk">pieniądz złoty, sprowadzony do Palestyny przez Dariusza, o wadze 8,41 g.</term>
    <term name="Denar">srebrna lub złota moneta rzymska, odpowiadająca w czasach Jezusa Chrystusa 16 asom (zob.) - przeciętne wynagrodzenie za dzień pracy. Każdy Żyd płacił denara jako osobisty, roczny podatek dla Cezara.</term>
    <term name="Drachma">srebrna moneta grecka wartości jednego denara rzymskiego.</term>
    <term name="Droga">w języku biblijnym oznacza trzymanie się w życiu pewnych zasad etycznych, stylu postępowania. W ST nabiera znaczenia szczególnego - jest niemal symbolem Kościoła.</term>
    <term name="Droga Szabatu">droga, którą według "tradycji starszych" mógł przejść Izraelita bez pogwałcenia sobotniego odpoczynku. Długość jej wynosiła 2000 łokci (od 1000 do 1200 m).</term>
    <term name="Duch, Duch Boży, Duch (Pański)">1) tchnienie Boże, twórcze słowo lub twórcza moc Boża, panująca nad wszystkim i wszystko ożywiająca; 2) trzecia Osoba Trójcy Świętej; 3) samo "duch"- całokształt darów nadprzyrodzonych u chrześcijan; 4) dusza ludzka.</term>
    <term name="Dzień Pana, Pański">w ST jest to dzień lub czas, kiedy Bóg dla dobra swojego ludu wkroczy w jego dzieje, lub dzień Sądu Ostatecznego; w NT - dzień powtórnego przyjścia Chrystusa Pana na ziemię (paruzja), dzień jego ostatecznego zwycięstwa nad mocami ciemności. A także niedziela.</term>
    <term name="Ebal">góra w środkowej Palestynie, naprzeciw góry Garizim. Symbol przekleństwa w związku z opisem Pwt rozdz. 27; Joz 8,30-35.</term>
    <term name="Eden">Wlg: "ogród rozkoszy", raj ziemski, założony przez Boga na wschód od Palestyny, zraszany obficie wodami czterech rzek, pełen bogatej roślinności, wśród której wyróżniały się dwa drzewa opisane w Rdz 2,4nn.</term>
    <term name="Edom">drugie imię Ezawa, praojca Edomitów (Idumejczyków). Zarazem nazwa kraju położonego na południe od Palestyny (Idumea), zamieszkanego przez potomków Ezawa, a więc pobratymców Izraelitów, ale wrogo do nich usposobionych.</term>
    <term name="Efa">hebrajska miara płynów i rzeczy sypkich, równa około 40 litrom. Naczynie tej pojemności.</term>
    <term name="Efod">sam ten wyraz oznacza być może rodzaj stanika. W ST oznacza: 1) część stroju arcykapłańskiego - dwa płaty lnianego płótna, jeden na plecach, drugi na piersiach, złączone paskiem na ramionach; 2) ogólnie: jakąś szatę liturgiczną; 3) jakiś przedmiot kultu, posąg bóstwa lub worek ze świętymi losami.</term>
    <term name="Engaddi">(hebr. En-Gedi) - nazwa oazy w Pustyni Judzkiej nad Morzem Martwym. Słynęła z palm i winnic.</term>
    <term name="Etiopia">po hebrajsku Kusz (zob.), dawniejsza Abisynia.</term>
    <term name="Ewangelia">termin grecki oznaczający "dobrą nowinę"- przede wszystkim o zwycięstwie. W NT termin ten oznacza Dobrą Nowinę o zbawieniu dokonanym przez Jezusa Chrystusa.</term>
    <term name="Faryzeusze">stronnictwo żydowskie, w jakie przerodził się ruch religijny sięgający początkami czasów machabejskich. Jego członkowie wyróżniali się od reszty narodu przesadnym pojmowaniem czystości rytualnej, drobiazgowym przestrzeganiem nie tylko przepisów Prawa, ale i nakazów ustnej "tradycji starszych"oraz ścisłym święceniem szabatu. Byli oni w ostrej opozycji do Jezusa Chrystusa.</term>
    <term name="Filakterie">miniaturowe skórzane szkatułki, w których Żydzi umieszczali małe kartki pergaminowe z wypisanymi tekstami Pięcioksięgu (Wj 13,1-16; Pwt 6,4-9; Pwt 11,13-21). Przymocowywano je rzemykami do czoła i ręki zazwyczaj podczas modlitwy.</term>
    <term name="Garizim">góra w środkowej Palestynie, obok miasta Sychem, gdzie Izraelici z nakazu Mojżesza odnowili przymierze z Bogiem i błogosławili tych, co zachowują Prawo Boże (Joz 8,30-35). Na tej górze zbudowali później Samarytanie odszczepieńczą świątynię.</term>
    <term name="Gat">(= "tłocznia") - miasto kananejskie, siedziba Anakitów (zob.) i Refaitów, stolica pięciu miast konfederacji filistyńskiej, miejsce ucieczki Dawida.</term>
    <term name="Gehenna">hebr. Ge-Hinnom ("Dolina Jęku" lub "Dolina Synów Hinnoma") - nazwa doliny położonej na pd. od Jerozolimy: miejsce przeklęte, splamione kultem Molocha. Termin ten w teologii judaizmu oznacza miejsce potępienia wiecznego. Stąd w NT = piekło.</term>
    <term name="Gera">jednostka wagowa - około 0,6 g, zarazem najmniejsza jednostka monetarna.</term>
    <term name="Gilead">(greckie Galaad), wyżyna w Zajordaniu między dopływami Jordanu: Jarmukiem a Jabbokiem, dobrze nawodniona, urodzajna, znana z pastwisk i lasów.</term>
    <term name="Hades">wyraz grecki, który odpowiada hebrajskiemu Szeolowi (zob.). Oznacza też niekiedy samo miejsce mąk potępieńców (= gehenna, piekło).</term>
    <term name="Hebron">(hebr. Chebron) - prastare ważne miasto (dawna nazwa: Kiriat-Arba) w pd. części pogórza judzkiego.</term>
    <term name="Hermon">(hebr. Chermon) - łańcuch górski w płn. Palestynie o 3 szczytach. Nazwa fenicka: Sirion.</term>
    <term name="Herodianie">żydowskie stronnictwo polityczne z I wieku, które broniło interesów dynastii Heroda Wielkiego i współpracowało z okupacyjnymi władzami rzymskimi.</term>
    <term name="Hin">hebrajska miara płynów, około 7 litrów.</term>
    <term name="Hizop">gatunek małego krzewu, rosnący na murach. Gałązek jego używali Izraelici przy skrapianiu drzwi domów krwią baranka paschalnego, przy ceremonii oczyszczania trędowatych i ich mieszkań, jak również przy ofiarach.</term>
    <term name="Horeb">(= "suchy", "samotny") - druga nazwa biblijna góry Synaj, miejsce otrzymania Przykazań i zawarcia przymierza między Bogiem a Jego ludem. Tu również Bóg ukazuje się Eliaszowi.</term>
    <term name="Idumea">zob. Edom.</term>
    <term name="Imię">według pojęć starożytnych nie tylko wyróżnia człowieka od innych, lecz określając go, stanowi istotną część składową jego osobowości. Stąd to, co nie ma imienia, nie istnieje, a człowiek bez imienia jest bez znaczenia. Uważano, że imię odpowiada istocie człowieka lub jego przymiotom (nomem - omen). W zastosowaniu do Boga, imię jest synonimem chwały i potęgi Bożej.</term>
    <term name="Kab">miara wagi około 2,5 kg.</term>
    <term name="Karmel">(hebr. = "Ogród") - biegnący ze środkowej Palestyny w kierunku pn.-zach. łańcuch górski, stromo zakończony nad brzegiem Morza Śródziemnego. Z nadejściem wiosny zdobiła go bogata roślinność, którą latem wypalało słońce.</term>
    <term name="Kasja">roślina wymieniana razem z aloesem i mirrą. Suszone płatki kwiatów tej rośliny wydawały miły zapach.</term>
    <term name="Kedar">szczep arabski, wywodzący się od Izmaela, syna Abrahama i Hagar, a zamieszkały na wschód od Jordanu w pobliżu pustyni. Również ogólne określenie ludów wschodnich.</term>
    <term name="Kinneret">stare miasto kananejskie, położone nad jeziorem Genezaret.</term>
    <term name="Klątwa">(hebrajskie cherem = "klątwa", "odłączenie") - rzeczownik hebrajski o następujących znaczeniach: 1) osoba lub rzecz ślubowania Bogu, albo świątynia oddana na zawsze na użytek sakralny; 2) osoba lub rzecz przeznaczona przez Boga na zagładę; 3) sam akt przeznaczający kogoś na zagładę, dokonany jako ślub.</term>
    <term name="Kohorta">pododdział legionu rzymskiego, liczący od 500 do 1000 żołnierzy.</term>
    <term name="Kor">zob. Chomer.</term>
    <term name="Krew">księgi ST nazywają krew "duszą", bo ona jest siedliskiem życia. A ponieważ życie należy do Boga, przeto spożywanie krwi było ludziom zabronione. Krwią zwierząt ofiarowanych skrapia się ołtarz. Dokonuje ona pojednania z Bogiem, pieczętuje zawierane z Nim przymierze, czyni z zawierających je jakby krewnych, najściślej ze sobą złączonych. Przelana zaś krew człowieka woła z ziemi o pomstę do Jahwe. W NT Sobór Apostolski tymczasowo utrzymuje w mocy zakaz spożywania krwi (Dz 15,20.29). Na tle znaczenia krwi w ofiarach ST można zrozumieć sens przelania krwi przez Jezusa Chrystusa.</term>
    <term name="Kuczki">zob. Namiotów święto.</term>
    <term name="Kusz (Kuszyta, Kuszytka)">zob. Etiopia.</term>
    <term name="Lakisz">starożytne miasto kananejskie w pd.-zach. Palestynie, na równinie Szefeli (zob.).</term>
    <term name="Letek">miara ciał sypkich i płynnych, około 225 litrów.</term>
    <term name="Lewiatan">mityczny potwór morski, który w ST występuje jako uosobienie sił przynoszących ludziom nieszczęście. Por. Smok</term>
    <term name="Lewici">nazwa pokolenia wywodzącego się od trzeciego syna Jakuba - Lewiego. W znaczeniu najwęższym, jakie jest używane w Pwt, nazwa pewnej godności w hierarchii ST. Według Pwt 33,8-11 Lewitom powierzono urim i tummim (zob.), ofiary kadzenia i całopalenia, przekazywanie Izraelowi woli Jahwe. Byli oni strażnikami sanktuarium i nie mieli funkcji ściśle kapłańskich. Od Dawida byli śpiewakami świątyni. Nie mając działu w ziemi, byli oni rozproszeni po całym obszarze Ziemi Świętej. Źródłem ich utrzymania była dziesięcina i udział w pierwocinach.</term>
    <term name="Liban">pasmo górskie na pn. od Palestyny, dochodzące do 3000 m wysokości, stoki jego pokryte były wspaniałymi lasami cedrowymi.</term>
    <term name="Liktorzy">w starożytnym Rzymie rodzaj woźnych. Przydzielano ich wyższym urzędnikom jako wykonawców zarządzeń lub jako orszak honorowy w liczbie od 5 do 25 zależnie od godności urzędnika. Nosili fasces, tj. pęk rózeg, niekiedy z zatkniętym w nie toporem.</term>
    <term name="Log">miara płynów, około 0,5 litra.</term>
    <term name="Łokieć">miara długości, około 0,5 m.</term>
    <term name="Madian (hebr.: Midian), Madianici">kraj i szczep arabski, zamieszkały na wschód od Morza Czerwonego w płn.-zach. Arabii.</term>
    <term name="Mesjasz">zob. Pomazaniec.</term>
    <term name="Meszek">(Wlg: Mosoch) - naród w Azji Mniejszej, wspomniany w tablicy narodów Rdz 10,2 jako pochodzący od Jafeta, syna Noego. Symbol odległej krainy.</term>
    <term name="Miktam">określenie w tytule kilku psalmów. Znaczenia tego słowa nie znano już w starożytności. Być może oznacza "pieśń złotą".</term>
    <term name="Miłość zazdrosna">zob. Zazdrosny bóg.</term>
    <term name="Mina">jednostka wagowa, około 570 g. Używana również jako jednostka monetarna - mina srebrna.</term>
    <term name="Miriada">termin grecki oznaczający dziesięć tysięcy.</term>
    <term name="Mirra">wonna żywica pewnej odmiany terebintu (zob.). Mirra z oliwą daje mieszaninę cennego pachnidła, używanego do skrapiania odzieży i pościeli, a także do balsamowania zwłok.</term>
    <term name="Mosoch">zob. meszek.</term>
    <term name="Namiotów (lub Kuczek) święto">jedno z trzech największych świąt izraelskich, obchodzone w jesieni w radosnym nastroju, na pamiątkę pobytu Izraelitów na pustyni, a także na podziękowanie Bogu za plony. Izraelici obowiązani byli na czas tego święta zamieszkać w szałasach z gałęzi (zob. Ne 8,15); w "kuczkach", niepodobnych do naszych dzisiejszych namiotów.</term>
    <term name="Nawrócenie (Nawrócić się)">(greckie metanoia) - termin ten w NT odpowiada prorockiemu pojęciu "powrotu" (szub). Pojęcie to zawiera: 1) odwrócenie się od wszystkiego, co nie jest Boże; 2) zwrócenie się całkowite do Boga. Odwróceniu temu towarzyszy żal, że dopuściło się grzechu, i radość, że wraca się na drogę prawdy.</term>
    <term name="Nazireat, Nazirejczyk">związanie się z Bogiem przez ślub albo nakaz Boży dotyczący powstrzymania się od picia wina i od strzyżenia włosów. Unormowanie prawne tego stanu zob. Lb 6,1-21.</term>
    <term name="Negeb">(dosł.: "suchy kraj") - w ścisłym znaczeniu to kraina na pd. Judei między Hebronem a Kadesz, mało uprawna z powodu niedostatecznego nawodnienia, plądrowana przez bandy edomickie.</term>
    <term name="Nerki">w ST przenośnie oznaczają wnętrze człowieka, zwłaszcza sumienie.</term>
    <term name="Nierząd">w znaczeniu przenośnym zob. Cudzołożyć, Zazdrosny Bóg.</term>
    <term name="Nof">hebrajska nazwa egipskiego miasta Memfis.</term>
    <term name="Nom">prowincja w Egipcie.</term>
    <term name="Obrzezanie">zabieg stosowany na Wschodzie w Starożytności i dziś jeszcze. Polega na tym, że ósmego dnia po urodzeniu odcina się napletek. U Izraelitów znak zewnętrzny przymierza między Bogiem a ludem wybranym i symbol włączenia człowieka do tego przymierza. Przy tym obrzędzie nadawano chłopcu imię.</term>
    <term name="Ofir">miejscowość o trudnym do określenia położeniu, odległa od Palestyny, bogata w złoto (Indie? Arabia Płd.? Wybrzeże Afryki Wschodniej?).</term>
    <term name="Omer czyli Issaron">jedna dziesiąta efy (zob.), około 4 litrów.</term>
    <term name="Otchłań">zob. Szeol; por. Wielka otchłań.</term>
    <term name="Pan zastępów (Sebaot)">tytuł ten, nadawany Bogu przez proroków, uwydatnia, że Bóg jest władcą wszystkich potęg duchowych (aniołów) i kosmicznych (gwiazd), które Mu służą.</term>
    <term name="Paruzja">zob. Dzień pański.</term>
    <term name="Pascha">wyraz aramejski, odpowiednik hebr. Pesach (od pasach - przejść) - największe doroczne święto Izraelitów, obchodzone na pamiątkę przejścia Jahwe pośród Egipcjan, którzy stracili przy tym wszystkich pierworodnych, i wyprowadzenia z niewoli Izraela, ocalałego dzięki krwi baranka. W dniu 14 Nisan zabijano od tego czasu baranka i spożywano go z przaśnikami (zob.). Wieczerzy paschalnej towarzyszył hymn Wielkiego Hallelu (tj. niektórych psalmów od 113[112] do 118[117] różnie w tradycji podawanych) oraz obszerne przemówienie ojca rodziny, zwane "haggadą paschalną", w której przypominał on uczestnikom wieczerzy dzieje wyjścia z Egiptu.</term>
    <term name="Pięćdziesiątnica">zob. Tygodni święto.</term>
    <term name="Pomazaniec">(= Mesjasz) - w ST termin ten określał królów, najwyższych kapłanów oraz wybrane postacie, zwłaszcza niektórych patriarchów i proroków. W ostatnich czasach przed naszą erą zaczęto oczekiwanego Zbawcę nazywać "Pomazańcem", łącząc z NIM cechy króla, kapłana i proroka. NT stwierdza, że jest Nim Jezus - nazywa Go "Chrystusem". Tytuł ten jest greckim odpowiednikiem hebrajskiego "Pomazaniec".</term>
    <term name="Prawo (hebr.: Tora)">Wszystkie pouczenia, jakie Bóg przekazał Izraelowi. Ponieważ zawarte są one przede wszystkim w Księgach Mojżeszowych, terminu "Prawo" używano często jako synonimu "Pięcioksięgu". Późny judaizm przypisywał samemu Prawu moc zbawczą. Poglądowi temu przeciwstawia się św. Paweł, zwłaszcza w Rz i Ga.</term>
    <term name="Pretorium">dosł.: kwatera pretora jako dowódcy wojsk. Miejsce przebywania wielkorządców rzymskich na prowincji. Jako rzeczownik zbiorowy "pretorium" oznacza gwardię cesarskich pretorianów.</term>
    <term name="Prozelici">poganie, którzy pod wpływem propagandy żydowskiej przyjmowali judaizm i poddawali się obrzezaniu. Późniejsza literatura rabinistyczna rozróżniała prozelitów Sprawiedliwości i prozelitów Bramy; ci ostatni pozostawali nadal poganami, ale byli w łączności ze społecznością Izraela.</term>
    <term name="Przaśników święto">czyli święto niekwaszonych chlebów, wiąże się ściśle ze Świętem Paschy, po którym przez siedem dni nie wolno było jeść ani przechowywać chleba kwaszonego. Spożywano tylko przaśniki - cienkie placki z pszennej mąki zaczynionej wodą. Takie placki zwane po hebrajsku massor (w żargonie żydowskim: "maca") spożywali Izraelici podczas pospiesznego wyjścia z Egiptu.</term>
    <term name="Przymierze">układ w zasadzie dwustronny: między Bogiem i ludźmi, z tym, że przeważa w nim miłosierna inicjatywa Boża. Zawierał je Bóg w ST parokrotnie: z Noem, z Abrahamem (przypieczętowane krwią ofiary i krwią własną Abrahama), wreszcie z całym Izraelem pod Synajem (przypieczętowane krwią cielców). To ostatnie zobowiązywało Izraela do wierności Jahwe i poświęcało naród na wyłączną własność Boga. Dla proroków stanowi ono rękojmię niewzruszonej wierności Jahwe wobec niewiernej oblubienicy, Izraela. Równocześnie jest ono podstawą odnowienia na przyszłość związku osłabionego przez tę niewierność. Odnowienie to ma charakter Nowego Przymierza zawarte przez Boga z Jego ludem, z Kościołem, przypieczętowane zostało krwią samego Jezusa Chrystusa, który jest poręczycielem i arcykapłanem tego Przymierza.</term>
    <term name="Rahab">mityczny potwór morski, symboliczna nazwa Egiptu, ze względu na potęgę tego państwa nadmorskiego. Por. SMOK.</term>
    <term name="Ramię">ramię symbol potęgi i mocy. Zwłaszcza Jahwe "wyciągniętym ramieniem" prowadzi do celu naród wybrany.</term>
    <term name="Reszta (Izraela)">u proroków oznacza małą część narodu wybranego, która w czasie klęski zesłanej przez Boga za karę uszła powszechnej zagładzie. Prorocy - w najdalszej perspektywie widzą w "Reszcie Izraela" tych, którzy wydadzą spośród siebie Zbawcę - Mesjasza. Antytypem (zob.) "Reszty" w NT jest Kościół Chrystusowy (por. Rz rozdz. 11).</term>
    <term name="Ręka">symbol władzy, posiadania, siły. Oznacza także ogół zdolności duchowych i cielesnych człowieka.</term>
    <term name="Róg">przenośnia zaczerpnięta zapewne ze świata zwierzęcego, symbol mocy i słusznej dumy. Stąd "podnieść róg" znaczy wzmóc potęgę.</term>
    <term name="Rzeka egipska (lub: Potok egipski)">potok Wadi-el-Arisz na Półwyspie Synajskim, granica między Palestyną i Egiptem.</term>
    <term name="Saduceusze">żydowskie stronnictwo religijno-polityczne. W polityce cechowała ich ugodowość względem Rzymu. W poglądach religijnych byli nieprawowierni: odrzucali nieśmiertelność duszy, zmartwychwstanie ciał, Opatrzność, istnienie świata duchów. Rekrutowali się głównie ze środowiska kapłańskiego. Mimo stałej opozycji względem faryzeuszów (zob.) byli jednak całkowicie z nimi zgodni w sprawie Jezusa Chrystusa i powstającego Kościoła.</term>
    <term name="Sanhedryn">reprezentacja narodu żydowskiego, jakby senat. W czasach Jezusa Chrystusa stanowi największa władzę religijną i sądowniczą w Jerozolimie. Składał się z 70 członków. Byli nimi: 1) arcykapłani (aktualny i jego poprzednicy na tym urzędzie); 2) starsi - przedstawiciele możnych rodów; 3) uczeni w Piśmie - głównie faryzeusze. Po przejęciu władzy w Palestynie, Rzymianie zaprowadzili ograniczenia dotyczące kompetencji w sprawach gardłowych.</term>
    <term name="Saron">(hebr. Szaron) - żyzna równina, bogata w wodę, położona nad Morzem Śródziemnym, pomiędzy Karmelem a Jafą.</term>
    <term name="Schojn">miara odległości u Greków = 30 stadiom, około 5 i pół km.</term>
    <term name="Sea">miara ciał sypkich, ok. 15 litrów.</term>
    <term name="Sela">znaczenie tego wyrazu, zachodzącego w psalmach, jest niepewne; prawdopodobnie oznacza zmianę tonacji.</term>
    <term name="Sirion">fenicka nazwa Hermonu (zob.).</term>
    <term name="Sługa, Służebnica">w starożytności termin ten wprawdzie określał niewolnika, lecz w języku biblijnym "sługa Boga, Chrystusa" jest zaszczytnym tytułem wyrażającym pełną przynależność, opartą na wolności i miłości.</term>
    <term name="Sługa Pański">tytuł ten, nadawany kiedyś całemu narodowi wybranemu lub wybitnym postaciom z ST, szczególnie przysługuje bezimiennemu bohaterowi pieśni Izajasza (42,1-9; 49 1-7; 50,4-9; 52,13-53,12). Tradycja żydowska i NT widzą w Nim Mesjasza (Mt 8,16n; Mt 12,17-21; Mt 26,57-68; Mt 27,11-30; Mk 15,15-19; Mk 15,28; Łk 23,63-65; J 19,4n; Dz 8,32; 1 P 2,22n).</term>
    <term name="Smok">w ST mityczny potwór olbrzymiej wielkości, będący zestawieniem elementów wielu zwierząt groźnych dla człowieka. Jest to uosobienie sił kosmicznych i politycznych, które podbija Jahwe. W NT symbol szatana utożsamianego z rajskim wężem (Ap 12,3-9).</term>
    <term name="Soan">zob. Tanis.</term>
    <term name="Stadion">grecka miara długości, ok. 185 m.</term>
    <term name="Stater">srebrna moneta grecka o wartości 4 drahm (zob.).</term>
    <term name="Stele">u ludów starożytnego Wschodu słupy kamienne, stawiane przez panujących dla upamiętnienia swoich zasług. Miały one nie tylko świecki charakter, ale stawiano je także na cześć bóstw. Stąd Prawo Mojżeszowe surowo zakazuje stawiania ich.</term>
    <term name="Sycera">(hebr. Szeker) - mocny napój sfermentowany, sporządzony z owoców, zwłaszcza z daktyli, z niektórych zbóż lub miodu.</term>
    <term name="Sydon">niegdyś portowe miasto fenickie, przodujące na wybrzeżu. Z czasem utraciło ono swą hegemonię na rzecz Turu (zob.). NT łączy często oba miasta.</term>
    <term name="Syjon">pierwotnie zamek w Jerozolimie. Po przeniesieniu tam Arki Przymierza czczono Syjon jako górę świętą - mieszkanie Boże. Z czasem rozciągnięto tę nazwę na całą górę, a nawet na miasto Jerozolimę ("Córa Syjonu"). W NT antytypem Syjonu jest królestwo Chrystusa - Kościół (Hbr 12,22; 1 P 2,6; Ap 14,1).</term>
    <term name="Sykl">(hebr. Szekel) - w ST: 1) zasadnicza jednostka wagowa, ok. 1,4 g; 2) jednostka monetarna. Odróżniano zwykły sykl od świątynnego, cięższego.</term>
    <term name="Sykomora">dzikie drzewo figowe.</term>
    <term name="Szabat">siódmy dzień tygodnia (sobota) - dzień odpoczynku i składania ofiar Bogu. Jest on na równi z obrzezaniem znakiem przymierza Izraela z Jahwe i środkiem uświęcenia ludu Bożego.</term>
    <term name="Szabatu droga">zob. Droga szabatu.</term>
    <term name="Szefela">słynna z oliwek i sykomor, żyzna, nadmorska nizina palestyńska, ciągnąca się od granicy Galilei ku południowi.</term>
    <term name="Szeol">w ST kraina wszystkich zmarłych - bez rozróżnienia czy doznają szczęścia, czy kary. W greckiej Biblii - Hades (zob.).</term>
    <term name="Szinear">inna nazwa Babilonii.</term>
    <term name="Święto namiotów">zob. Namiotów święto.</term>
    <term name="Święto tygodni">zob. Tygodni święto.</term>
    <term name="Święty">w ST: 1) Bóg (zob. Iz 5,16 z przypisem); 2) członek narodu wybranego. W NT wierny Kościoła Chrystusowego.</term>
    <term name="Tachpanches">czyli Tafnis, miasto egipskie w pobliżu Peluzjum.</term>
    <term name="Talent">waga złota albo srebra równa 34,272 kg, stosowana jako jednostka monetarna.</term>
    <term name="Tanis">(hebr.: Soan) - miasto w delcie Nilu, za czasów Mojżesza stolica Egiptu.</term>
    <term name="Tarszisz">1) hebrajska nazwa miasta położonego nad Morzem Śródziemnym, wzbogaconego handlem metali i złota (Tartessus?). Okręty Tarszisz zdobyły sobie sławę; 2) u proroka Ezechiela drogocenny a rzadki kamień (może czerwona perła lub chryzolit).</term>
    <term name="Terafim">posążki bóstw domowych. Może to być również ogólne określenie wszelkich przedmiotów magii.</term>
    <term name="Terebint">drzewo przypominające swym wyglądem dąb.</term>
    <term name="Tetrarcha">("rządzący czterema") - w NT określenie władcy sprawującego rządy nad częścią jakiegoś obszaru.</term>
    <term name="Tiszri">żydowska nazwa siódmego miesiąca (wrzesień / październik).</term>
    <term name="Tofet">hebrajska nazwa miejsca w Dolinie Gehenny (zob.) na południe od Jerozolimy, gdzie palono nieczystości i gdzie wykonywano praktyki ku czci bóstwa fenickiego, Molocha, paląc dzieci.</term>
    <term name="Trybun">stopień urzędniczy lub wojskowy u Rzymian. W NT występuje tylko w drugim znaczeniu - dowódcy większych oddziałów.</term>
    <term name="Tubal">(w tekstach klinowych Tabal) zapewne znani z Herodota Tybareńczycy, lud zamieszkujący w Azji Mniejszej obszar późniejszej Frygii.</term>
    <term name="Tygodni święto">inaczej Pięćdziesiątnica lub Zielone Święta. Jest to drugie po Święcie Paschy święto, w które każdy dorosły Izraelita obowiązany był stawić się w świątyni. Nazwa pochodzi stąd, że przypadało ono w siedem tygodni po Święcie Paschy. Później otrzymało nazwę Pięćdziesiątnicy. Paschą rozpoczynały się żniwa, a na Pięćdziesiątnicę przynoszono do świątyni dwa chleby kwaszone z nowego zboża na podziękowanie Bogu za pomyślne zbiory.</term>
    <term name="Typ">osoba, przedmiot lub wydarzenie biblijne, zazwyczaj z ST, które jest zapowiedzią przyszłych rzeczywistości - osób, przedmiotów lub wydarzeń w NT (zob. Rz 5,14; 1 Kor 10,6.11).</term>
    <term name="Tyr">(hebr. Sor) prastare portowe miasto fenickie między Sydonem (zob.) i Akko.</term>
    <term name="Urim, Tummim">dosłownie: "światło i doskonałość". Były to w ST święte losy, przechowywane w pektorale arcykapłana (zob. Wj 28,15-30). Losy te Izraelitom zastępowały wyrocznie pogan.</term>
    <term name="Us">(Wlg: Hus) - ojczyzna Hioba, kraina granicząca z Edomem i Arabią.</term>
    <term name="Widzący">określenie proroka (zob. 1 Sm 9,9).</term>
    <term name="Wielka otchłań">poetyckie ujęcie chaosu, jaki istniał przed stworzeniem i uporządkowaniem świata. Ta sama nazwa określa ocean podziemny, który według poglądów rozpowszechnionych na starożytnym Bliskim Wschodzie znajdował się pod ziemią.</term>
    <term name="Wojsko niebieskie">określenie gwiazd, jeśli one stanowią przedmiot pogańskiego kultu religijnego.</term>
    <term name="Wór">przywdziewany na znak pokuty lub żałoby.</term>
    <term name="Wyrocznia pana">uroczysta formuła stosowana przez proroków, zazwyczaj jako zdanie wtrącone, zapowiadająca, że słowa przytaczane pochodzą od samego Boga, a prorok jest tylko pośrednikiem dla przekazania orędzia Bożego.</term>
    <term name="Wyrok">(hebr. maśśa) = dosł. "Wypowiedź dokonana głosem podniesionym" - proroctwo zawierające surowe napomnienie lub groźbę kary Bożej.</term>
    <term name="Wyżyny">na wzgórzach składano ofiary Baalowi. Pwt 12,2nn nakazuje burzyć te ołtarze. W ciągu wieków jednak zaczęto składać na wzgórzach ofiary także i prawdziwemu Bogu. Przez długie wieki stan taki tolerowano, ale oficjalny kult sprawowano tylko w świątyni jerozolimskiej, a niektórym królom judzkim poczytywano za złe, że nie znieśli zwyczaju oddawania czci Jahwe na wyżynach.</term>
    <term name="Zastępy">zob. Pan zastępów.</term>
    <term name="Zazdrosny bóg, Zazdrość boża">zaskakujący dzisiejszego czytelnika przymiot Boży, często występujący w ST. Na podstawie podobieństwa stosunków panujących między ludźmi rys ten wyraża szczególną miłość Boga względem narodu wybranego, który jest jakby Jego oblubienicą (główna myśl Pnp). Stąd więc Bóg domaga się od swego ludu miłości wzajemnej, a nie dopuszcza do tego, by "cudzołożył", tzn. popełniał wiarołomstwo przez oddawanie czci cudzym bogom, gdyż cześć i miłość należy się tylko Jemu - Bogu prawdziwemu.</term>
    <term name="Zielone święta">zob. Tygodni święto.</term>
    <term name="Znak">częste biblijne określenie cudu, które uwydatnia jego sens zamierzony przez Boga.</term>
    <term name="Zwołanie święte">uroczyste zebranie liturgiczne całego Izraela podczas wielkich świąt, nakazane prawodawstwem Pięcioksięgu. Ten sam termin niektórzy tłumaczą jako uroczysty nakaz świętowania pewnych dni przez powstrzymanie się w nie od pracy.</term>
</dictionary>
